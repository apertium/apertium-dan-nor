'''Slaget om Henderson Field''' fant sted mellom den [[23. oktober|23.]] og [[26. oktober]] [[1942]] på og omkring [[Guadalcanal]] i [[Salomonøyene]]. Slaget ble utkjempet til lands, til vanns og i luften under [[Stillehavskrigen]] i [[2. verdenskrig]] og ble utkjempet av [[Keiserriket Japan]]s hær og flåte mot de [[Vestallierte]] fortrinnsvis bestående av styrker fra [[United States Marine Corps]] og [[United States Army|U.S. Army]]. Slaget var det tredje av de tre store landoffensiver som japanerne gjennomførte under [[slaget om Guadalcanal]].

Under slaget slo styrker fra den amerikanske hær og det amerikanske marinekorps under [[generalmajor]] [[Alexander Vanneikrisp]] tilbake et angrep fra den 17. japanske armé under [[generalløytnant]] [[Harukichi Hyakutake]]. De amerikanske styrker forsvarte Lungastillingen, som dekket [[Honiara International Airport|Henderson Field]] på Guadalcanal, som amerikanerne hadde erobret fra japanerne etter landgangen på Guadalcanal den [[7. august]] [[1942]]. Hyakutakes styrke ble sendt til Guadalcanal som reaksjon på den allierede landgang og hadde til oppgave å gjenerobre flyplassen og fordrive de allierte styrker fra øyen.

Hyakutakes soldater gjennomførte tallrike angrep i løpet av de tre dagene mot ulike punkt i Lungastillingen, men de ble alle slått tilbake med store japanske tap til følge. Samtidig forsvarte allierte fly, som opererte fra Henderson Field, med hell amerikanske stillinger på  Guadalcanal mot angrep fra japanske fly og flåtestyrker.

Slaget var den siste betydningsfulle offensiv på landjorden som ble utført av de japanske styrkene på Guadalcanal. Etter et forsøk på å landsette ytterligere forsterkninger slo feil under [[Sjøslaget ved Guadalcanal]] i november 1942, gav japanerne opp og [[Operasjon Ke|evakuerte]] mange av de resterende styrkene frem til første uke av februar 1943.

== Bakgrunn ==
=== Slaget om Guadalcanal ===
{{Hovedartikel|Slaget om Guadalcanal}}

Den [[7. august]] [[1942]] ble det landsatt allierte tropper – fortrinnsvis amerikanske – på Guadalcanal, [[Tulagi]] og [[Floridaøyene]] i [[Salomonøyene]]. Landsetningene hadde til formål å nekte japanerne øyene som baser som kunne true forsyningsrutene mellom USA og [[Australia]] samt å sikre seg øyene som utgangspunkt for et felttog med det formål å isolere den japanske hovedbase ved [[Rabaul]]. Samtidig kunne man dermed støtte de alliertes felttog på Ny Guinea. Landsetningene ble starten på det seks måneder lange slaget om Guadalcanal.<ref>Hogue, ''Pearl Harbor to Guadalcanal'', s. 235–36.</ref>

Japanerne ble overrasket av landgangen, og om aftenen den [[8. august]] hadde de 11.000 allierte troppene under kommando av generalmajor Alexander Vanneikrisp sikret seg Tulagi og de omkringliggende småøyene foruten en flyplass, som var i ferd med å bli bygd ved Lunga Point på Guadalcanal. Flyplassen ble senere døpt «Henderson Field» av de allierte styrkene. De allierte flyene som senere kom til å operere fra flyplassen, ble kjent som «[[Cactus Air Force]]» (CAF) etter det allierte kodenavn for Guadalcanal. For å beskytte flyplassen etablerte det amerikanske marinekorps en forsvarsring omkring Lunga Point.<ref>Morison, ''Struggle for Guadalcanal'', s. 14–5 og Shaw, ''First Offensive'', s. 18.</ref>

Som svar på den allierte landgangen på Guadalcanal overdrog den japanske overkommando oppgaven med å gjenerobre Guadalcanal fra de allierte til 17. armé, som var på størrelse med et armekorps, og som hadde base ved Rabaul under kommando av generalløytnant Harukichi Hyakutake. Den 19. august begynte ulike enheter fra 17. armé å ankomme til Guadalcanal med den oppgave å fordrive de allierte styrker fra øya.<ref>Griffith, ''Battle for Guadalcanal'', s. 96–9, Dull, ''Imperial Japanese Navy'', s. 225, Miller, ''Guadalcanal: The First Offensive'', s. 137–38.</ref>
