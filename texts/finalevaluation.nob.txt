Wikipedia er en internasjonal internettbasert encyklopedi som utgis av den ideelle organisasjonen Wikimedia Foundation, med hovedsete i Florida, USA. Den er en wiki, hvilket betyr at alle kan redigere innholdet.
Ordet Wikipedia er en sammensetning av det hawaiianske ordet wiki («rask, kjapp, hurtig») og den siste delen av det greske ordet encyklopedi.
Wikipedia har over 22 millioner artikler på 287 språk (per august 2013). Mer enn 4,3 millioner av disse finnes i den engelskspråklige utgaven. Den nest største utgaven er den nederlandske utgaven med mer enn 1,6 millioner artikler. Deretter følger den tyskspråklige utgaven med mer enn 1,6 millioner artikler. Den tyske utgaven har også blitt utgitt på DVD. På fjerdeplass kommer den svenskspråklige versjoen med mer enn 1,5 millioner artikler. Deretter følger den franskspråklige versjonen, med over 1,4 millioner artikler. Det finnes to utgaver på norsk, én på bokmål/riksmål og én på nynorsk. Den førstnevnte har over 396 000 artikler, mens nynorskutgaven har mer enn 100 000 artikler. Ifølge Alexa er Wikipedia en av verdens 10 mest besøkte nettsider og den engelskspråklige versjonen benyttes av 97 % av alle nettbrukere i USA når de søker informasjon fra nettbaserte leksikon.
Jimmy Wales har uttalt at Wikipedias formål er «å skape og utgi en så god som mulig fri flerspråklig encyklopedi til alle verdens mennesker på deres eget språk».
Fra Nupedia til Wikipedia
Wikipedia ble grunnlagt av Jimmy Wales den 15. januar 2001, som et åpent komplement til det ekspertskrevne Nupedia.


Wikipedia ble opprinnelig utviklet fra et annet encyklopedisk prosjekt, Nupedia.


Jimmy Wales var med på å stifte Wikipedia og er tidligere leder av Wikimedia Foundation

Konseptet Wikipedia er tuftet på, er ikke nytt. Everything2 (i 1998-1999) hadde brukt tilsvarende ideer før Wikipedia ble etablert, og Wikipedia var i starten et komplementært prosjekt til Nupedia, en gratis internettbasert encyklopedi, hvis artikler ble skrevet av eksperter gjennom en formalisert prosess. Nupedia ble etablert 9. mars 2000 av internettselskapet Bomis, Inc. De ledende skikkelsene i dette selskapet var Wales, administrerende direktør for Bomis, og Larry Sanger, ansvarlig redaktør for Nupedia og senere Wikipedia. Sanger mente Nupedia skilte seg fra eksisterende encyklopedier ved å ha open content, ved ikke å praktisere begrensninger på størrelse ettersom det var internettbasert og ved å være fri for subjektivitet pga. prosjektets åpne natur og potensielt store krets av bidragsytere.
Nupedia praktiserte en syv-trinns revisjon gjennom utpekte fageksperter, men ble senere vurdert å være for tregt til å kunne publisere store mengder informasjon. Innholdet ble innledningsvis lisensiert under Nupedias Open Content License, men etter oppfordring fra Richard Stallman byttet man til GFDL før Wikipedia ble etablert.
10. januar 2001 foreslo Larry Sanger på mailliste å etablere en wiki parallelt med Nupedia. Under overskriften «Let's make a wiki» skrev han:
    Nei, dette er ikke et uanstendig forslag. Det er en idé for å legge til en liten funksjon i Nupedia. Jimmy Wales mener mange kan finne ideen støtende, men det tror ikke jeg. (…) Hva gjelder Nupedias wiki-bruk, er dette den ultimate «åpne» og enkle måte å utvikle innhold på. Vi har iblant vurdert ideer for enklere, mer åpne prosjekter for enten å supplere eller erstatte Nupedia. Jeg har inntrykk av at wikier iverksettes praktisk talt på et blunk, at de trenger svært lite vedlikehold og generelt sett innebærer en meget liten risiko. De har også et stort potensial som innholdskilde. Såvidt jeg kan skjønne, har de altså svært få ulemper.